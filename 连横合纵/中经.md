# 中经

中经，谓振穷趋急。施之能言、厚德之人；救拘执，穷者不忘恩也。能言者，俦善博惠；施德者，依道；而救拘执者，养使小人。盖士遭世异时危，或当因免填坑，或当伐害能言，或当破德为雄，或当抑拘成罪，或当戚戚自善，或当败败自立。故道贵制人，不贵制于人也。制人者，握权；制于人者，失命。是以“见形为容，象体为貌”，“闻声知音”，“解仇斗隙”，“缀去”，“却语”，“摄心”，“守义”。本经纪事者，纪道数，其变要在持枢、中经。  

“见形为容，象体为貌”者，谓爻为之生也。可以影响、形容、象貌而得之也。有守之人，目不视非，耳不听邪，言必《诗》《书》，行不淫僻。以道为形，以德为容，貌庄色温，不可象貌而得之，如是隐情塞隙而去之。  

“闻声知音”者，谓声气不同，则恩爱不接，故商角不二合，徵羽不相配，能为四声主者，其唯宫乎！故音不和则不悲，不是以声散伤丑害者，言必逆于耳也。虽有美行盛誉，不可比目合翼相须也。此乃气不合、音不调者也。  

“解仇斗隙”者，谓解羸徵之仇；斗隙者，斗强也。强隙既斗，称胜者，高其功，胜其势；弱者，哀其负，伤其卑，污其名，耻其宗。故胜者闻其功势，苟进而不知退；弱者闻哀其负，见其伤，则强大力倍，死而是也。隙无极大，御无极大，则皆可胁而并。  

“缀去”者，谓缀己之系言，使有馀思也。故接贞信者，称其行，厉其志，言可为，可复，会之期喜。以他人之庶，引验以结往，明款款而去之。  

“却语”者，察伺短也。故言多必有数短之处，识其短，验之。动以忌讳，示以时禁，其人恐畏，然后结信以安其心，收语盖藏而却之。无见己之所不能于多方之人。  

“摄心”者，谓逢好学伎术者，则为之称远；方验之道，惊以奇怪，人系其心于己，效之于人，验去乱其前，吾归诚于己。遭淫酒色者，为之术，音乐动之，以为必死，生日少之忧喜，以自所不见之事，终以可观漫澜之命，使有后会。  

“守义”者，谓守以仁义，探心在内以合者也。探心，探得其主也。从外制内，事有系，曲而随之也。故小人比人，则左道而用之，至能败家夺国。非贤智不能守家以义，不能守国以道，圣人所贵道微妙者，诚以其可以转危为安，救亡使存也。  
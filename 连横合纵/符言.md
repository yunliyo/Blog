# 符言
	
安徐正静，柔节先定。善与而不静，虚心平意，以待倾损。  
右主位。  

目贵明，耳贵聪，心贵智。以天下之目视者，则无不见；以天下之耳听者，则无不闻；以天下之心思虑者，则无不知；辐辏并进，则明不可塞。  
右主明。  

德之术曰：勿坚而拒之，许之则防守，拒之则闭塞。高山仰之可极，深渊度之可测，神明之德术正静，其莫之极欤。  
右主德。  

用赏贵信，用刑贵正。赏赐贵信，必验耳目之所闻见，其所不闻见者，莫不暗化矣。诚畅于天地，通于神明，见奸伪也。  
右主赏。  

一曰天之，二曰地之，三曰人之。四方上下，左右前后，荧惑之处安在。  
右主问。  

心为九窍之治，君为五官之长。为善者，君与之赏；为非者，君与之罚。君因其政之所以求，因与之，则不劳。圣人用之，故能赏之。因之循理，故能久长。  
右主因。  

人主不可不周。人主不周，则群臣生乱，寂乎其无常也，内外不通，安知所开，开闭不善，不见原也。  
右主周。  

一曰长目，二曰飞耳，三曰树明。明知千里之外，隐微之中，是谓洞天下奸，莫不暗变。  
右主参。  

修名而督实，按实而定名。名实相生，反相为情，故曰：名当则生于实，实生于理，理生于名实之德，德生于和，和生于当。  
右主名。  